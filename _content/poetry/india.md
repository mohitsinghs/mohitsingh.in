---
title: 'भारत'
order: 3
---

विश्व पटल पर सदा प्रकाशित अद्भुत भारत मेरा भारत ।

पुरा काल में ऋषि मुनियो से सेवित भारत मेरा भारत ।

निज बल ज्ञान बुद्धि औ' गुण से पूरित भारत मेरा भारत ।

देहमुक्त हो विचर रहे संतों का भारत मेरा भारत ।

सागर सा स्वीकार करे सब ऐसा भारत मेरा भारत ।

स्वर्ण विहग के अपकृति की जो दशा भयंकर देख चुका है ।

निज आदर्शों को गिरी गहवर धरा सिंधु में खोज रहा है ।

उस अपमानित से मन की प्रतिछाया लगता मेरा भारत ।

विश्व गर्व करता था जिसपर और सभी वंदन करते थे ।

जहाँ धरा थी प्रेमपूर्ण, शत्रु का अभिनंदन करते थे ।

शत्रु के कटु दंश झेलता सहनशील है मेरा भारत ।

जो ज्ञानीजन का निवास था, जहाँ शांति का सदा वास था ।

विश्व प्रकाशित करने वाला ज्ञानपूर्ण अद्भूत प्रकाश था ।

निज प्रतिभा को मर्दित करता कुंठित भारत मेरा भारत ।

जिसकी सुविकसित भाषा थी, हर अवयव की परिभाषा थी ।

जिसके अनुपालन करने से विश्व चेतना की आशा थी ।

उस अद्भूत भाषा को नित्य तिरस्कृत करता मेरा भारत ।

खुद कुमार्ग पर चलने वाले देश चलाने को बैठे है ।

पेट नहीं भर सकें जो खुद का, हमें खिलाने को बैठे हैं ।

लोभी, दुष्कर्मी, हत्यारे लाज बचाने को बैठे हैं ।

स्वार्थपूर्ण हैं जो हमको परमार्थ सिखाने वो बैठे हैं ।

शब्दों के जाले फैलाए हमें फसानें को बैठे हैं ।

जिनके दर्शन मात्र नयन को अति कष्टकर अब लगते हैं ।

श्वेत वस्त्र की छाया नित जन जन को अब जो ठगते हैं ।

उनके शासन की जठराग्नि नित्य बुझाता मेरा भारत ।

निज मर्यादा खो कर के जो दीन हृदय में छिप बैठी है ।

निर्धन जन की करुणा बन जो भ्रमण दिवा रात्रि करती है ।

उस भारत माता की जय जयकार लगाता मेरा भारत ।
